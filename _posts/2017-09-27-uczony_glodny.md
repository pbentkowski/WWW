---
layout: post
title: Granty ERC a sprawa polska, czyli uczony głodny jest o wiele mniej płodny
---
(kopia z martwej już strony www.obywatelenauki.pl)

**Polskie instytucje naukowe są za biedne, aby skutecznie konkurować o granty Europejskiej Rady ds. Badań Naukowych. **

W 2007 r. powołano w Europie instytucję, która ma  wspierać i do pewnego stopnia koordynować wspólne wysiłki badawcze  uczonych z krajów europejskich (nie tylko UE). W zamyśle, dzięki temu  Europa może dogoni kiedyś USA i kraje Azji Wschodniej w badaniach i  innowacji. Tak powstała Europejska Rada ds. Badań Naukowych (*European Research Council*, ERC) z budżetem 13 mld euro na lata 2014-2020 z programu *Horyzont 2020*. Podstawą działania ERC jest finansowanie trzech głównych konkursów grantowych:

- ERC Starting Grants (StG) – dla młodych zdolnych badaczy między 2 a 7 lat po doktoracie.
- ERC Consolidator Grants (CoG) – dla wyróżniających się badaczy między 7 a 12 lat po doktoracie.
- ERC Advanced Grants (AdG) – dla uczonych będących uznanymi liderami w swoich dziedzinach.

Dostać któryś z tych grantów, oznacza być KIMŚ w  europejskiej nauce. Granty są wysokie (do max. 2,5 mln euro), a dzięki  nim można przyciągać najlepszych kandydatów do swojego zespołu.  Konkurencja jest zażarta i badaczom afiliowanym w Polsce nie bardzo  udaje się zdobywanie pieniędzy z ERC. Pani Ewa Kuśmierczyk, szefowa  Biura Doskonałości Naukowej PAN, tłumaczy to tak: „*Polacy składają  całkiem sporo wniosków grantowych. Naszym problemem jest to, że mamy  wyjątkowo niski wskaźnik sukcesu (stosunek wniosków dofinansowanych do  złożonych – PAP). Przeciętny wskaźnik sukcesu w ERC to 11 proc., a w  Polsce 2,5 proc. To znaczy, że albo mamy źle przygotowane wnioski, albo  składają je nieodpowiedni badacze. Osoby, które mają największe szanse  na granty ERC, nie aplikują o nie*„. [[“Puls Biznesu”, 2016-11-12](http://www.pb.pl/4647375,17372)]. Ambicją kolejnych Ministrów Nauki i Szkolnictwa Wyższego jest, aby  naszym uczonym szło lepiej w rywalizacji o granty ERC – m.in. właśnie po to powołano Biuro Doskonałości Naukowej przy PAN. Wicepremier i  Minister NiSW Jarosław Gowin dał tej ambicji wyraz mówiąc: “*(…)  kwestią kluczową jest wykształcenie w naszych jednostkach naukowych  kompetencji w zdobywaniu finansowania drogą grantową. Mam na myśli  zwłaszcza granty międzynarodowe. Obecnie w nikłym stopniu finansujemy  nasze badania z programu „Horyzont 2020″, największego tego typu  instrumentu na świecie.*” [[“Rzeczpospolita”, 2016-11-16](http://www.rp.pl/Polityka/311169912-Jaroslaw-Gowin-Wiek-emerytalny-Jestem-sceptyczny.html)]. Dlaczego uczeni z Polski zdobywają tak mało grantów ERC? Nie mając  możliwości zajrzenia wszystkim naszym uczonym do CV i oceny, czy są oni  odpowiednimi, czy nieodpowiednimi kandydatami do tego, aby aplikować o  nie, postanowiliśmy rzucić okiem na dane makroekonomiczne z roku 2014  oraz statystyki konkursów ERC z roku 2015.

Należy oczekiwać, że im więcej naukowców pracuje w  danym kraju, tym więcej wniosków spływa do ERC z różnych instytucji w  nim zlokalizowanych. I faktycznie, z maleńkiej Słowenii (SI) (około 8600 zatrudnionych badaczy) spłynęło jedynie 17 wniosków wartych  rozpatrzenia, a z jeszcze mniejszej Islandii (IS) (2500 naukowców) tylko 4. Natomiast z Francji (FR), Wielkiej Brytanii (UK) i Niemiec (DE)  odpowiednio: 643, 1218 oraz 774 wniosków. Badacze z Polski złożyli w  2015 r. 114 wniosków, które przesłano do oceny eksperckiej (nie mylić z  całkowitą liczbą złożonych wniosków). W Polsce pracuje 78,6 tys.  naukowców zatrudnionych na stałe, czyli 3,5 razy mniej niż w Wielkiej  Brytanii oraz 4,5 razy mniej niż w Niemczech, chociaż pod względem  liczebności populacji jesteśmy tylko dwa razy mniejsi niż Republika  Federalna. Wniosków z Polski, które zostały skierowane do oceny, było  mniej niż można się spodziewać w kraju o takiej populacji badaczy.  Zależności te przedstawia pierwszy wykres.

![Figure 1. Liczba wniosków złożonych w konkurach ERC (StG + CoG + AdG) w 2015 roku, które były oceniane rośnie wraz z liczbą personelu naukowego zatrudnionego w danym kraju](/public/postPics/glodny_ryc_01.png)
***Fig.1.** Liczba wniosków złożonych w konkurach ERC (StG + CoG + AdG) w 2015 roku, które były oceniane rośnie wraz z liczbą personelu naukowego zatrudnionego w danym kraju. Na czerwono – Polska, na żółto – inne kraje które jak i my na BiR przeznaczają <1% PKP, na niebiesko 1-2% PKB na BiR, na zielono >2% (dane Banku Światowego z 2014 r.). Kody nazw krajów wg oznaczeń używanych przez EuroStat.c*

Zobaczmy więc, od czego zależy liczba badaczy w danym kraju: żeby  uwzględnić różnice w wielkości populacji różnych krajów, Bank Światowy  używa jako statystyki liczby osób zatrudnionych w badaniach  przypadających na 1 mln mieszkańców. Zwykle, im kraj wydaje większy  procent swego PKB na badania i rozwój (BiR), tym większy odsetek  zatrudnionych stanowią badacze. Rekordzistą jest Izrael (IL), który ma  8255 uczonych na milion mieszkańców (a ma populację ledwie 8,3 mln  osób), duże kraje z Zachodniej Europy zwykle mają powyżej 4 tys. badaczy na milion. Ale Polska ma jedynie 2 tys. na milion i przypomnijmy,  według danych Banku Światowego, przeznaczamy jedynie 0,94% naszego PKB  na BiR. Nauka wciąż wymaga głównie pracy ludzi a nie maszyn, więc nie  dziwi, że zatrudnienie naukowców w różnych krajach rośnie  proporcjonalnie do wydatków na ten sektor. Tak więc, dokąd trafiły  granty ERC w 2015 r.?

![Figure 2. Zatrudnienie badaczy w gospodarkach rośnie wraz z procentem PKB przeznaczonym na BiR. Kliknij wykres by powiększyć.](/public/postPics/glodny_ryc_02.png)
***Fig.2.** Zatrudnienie badaczy w gospodarkach rośnie wraz z procentem PKB przeznaczonym na BiR.*

Jak widać, granty ERC w 2015 r. trafiły po pierwsze, do krajów, gdzie  zatrudnionych jest dużo naukowców. Nie trafiają one do krajów bardzo  małych oraz do tych, które wydają na BiR niewielką część swojego PKB. A  od czego zależy wskaźnik sukcesu, o którym mówiła Ewa Kuśmierczyk? Bo  wiemy już, że z dużych krajów jest po prostu więcej składanych wniosków. Ponownie – naukowcy z krajów, które wydają większą część swojego PKB na BiR, częściej zdobywali w 2015 r. granty ERC. Wyjaśnijmy jeszcze, że w  naszym zestawieniu wskaźnik sukcesu wniosków z Polski wynosi 4,4%,  podczas gdy szefowa BDN PAN mówiła o 2,5% – być może BDN liczy wszystkie wnioski złożone do ERC, ale ERC w swoich statystykach (skąd mamy dane)  ujmuje tylko wnioski skierowane do etapu oceny eksperckiej, nie  zliczając chyba tych niespełniających wymogów formalnych. Polska i tak  jest liderem w kategorii krajów wydających mniej niż 1% PKB na BiR –  mało to jednak pocieszające.

![Figure 3. Wskaźnik sukcesu w pozyskiwaniu grantów ERC w 2015 roku zależy głównie  od procent PKB wydawanego na BiR. Szerokim łukiem sukces omija również  kraje zarazem małe i wydające średnią część swego PKB na BiR.](/public/postPics/glodny_ryc_03.png)
***Fig.2.** Wskaźnik sukcesu w pozyskiwaniu grantów ERC w 2015 roku zależy głównie  od procent PKB wydawanego na BiR. Szerokim łukiem sukces omija również  kraje zarazem małe i wydające średnią część swego PKB na BiR.*

Powyższa analiza pokazuje, ze granty ERC są dla silnych graczy – to nie  jest forma naukowej zapomogi. Trafiają one do krajów, które przeznaczają na badania i rozwój co najmniej dwa razy większy procent PKB niż Polska (z wyjątkiem Wlk. Brytanii, skądinąd kraju dużo bogatszego niż my) oraz jednocześnie zatrudniają w swych gospodarkach odpowiednio dużą liczbę  badaczy tworząc w ten sposób silne środowisko naukowe przećwiczone w  konkurencji o granty. Przykłady Szwajcarii, Wielkiej Brytanii i Holandii pokazują, że można osiągnąć lepsze wyniki poprzez lepszą organizację  pracy i zachęty administracyjne, więc istnienie takich instytucji jak  Biuro Doskonałości Naukowej PAN nie jest może bezcelowe, ale **w żaden sposób nie zastąpi solidnego finansowania nauki!** Granty ERC to wisienka na torcie, a nie danie główne dla badaczy szukających pieniędzy na badania. Błędem jest traktowanie pieniędzy z ERC i szerzej, z programu *Horyzont 2020*, jako środków, którymi można łatać budżety naszych instytucji. Te  pieniądze bardzo trudno zdobyć, wymagają posiadania solidnych (czasem  wręcz spektakularnych) osiągnięć, mają sztywno określone sposoby ich  wydatkowania, a więc **nie są to środki, którymi można zastąpić własne źródła finansowania badań**. A trzeci już Minister Nauki chyba na to liczy. Wszystkie polskie rządy  od czasu przystąpienia do UE w 2004 r. prowadzą tą samą politykę  naukową. Politykę nadziei, że polscy uczeni to geniusze, którzy  poprowadzą światowej klasy badania, ale za mniej niż połowę  obowiązującej na świecie ceny.

--------------------------------------------------------------------------------------------------------------------
#### **[Zestawienie danych do pobrania (kliknij)](https://bitbucket.org/pbentkowski/erc_2015_grants_stats)** 

**Źródła:**
 Dane o zatrudnieniu w badaniach w Europie:
 [http://ec.europa.eu/eurostat/statistics-explained/index.php/R_%26_D_personnel](http://ec.europa.eu/eurostat/statistics-explained/index.php/R_%26_D_personnel)

Wydatki na badania i rozwój oraz zatrudnienie w nauce wg krajów:
 [http://data.worldbank.org/indicator/GB.XPD.RSDV.GD.ZS](http://data.worldbank.org/indicator/GB.XPD.RSDV.GD.ZS)
 [http://data.worldbank.org/indicator/SP.POP.SCIE.RD.P6](http://data.worldbank.org/indicator/SP.POP.SCIE.RD.P6)

Statystyki grantów ERC w 2015 r.:
 [https://erc.europa.eu/sites/default/files/document/file/erc_2015_stg_results_all_domains.pdf](https://erc.europa.eu/sites/default/files/document/file/erc_2015_stg_results_all_domains.pdf)
 [https://erc.europa.eu/projects-and-results/statistics](https://erc.europa.eu/projects-and-results/statistics)

Kody nazw krajów według EuroStat:
 [http://ec.europa.eu/eurostat/statistics-explained/index.php/Glossary:Country_codes](http://ec.europa.eu/eurostat/statistics-explained/index.php/Glossary:Country_codes)
